
Dannen schiet sus Parzivâl.
ritters site und ritters mâl
sîn lîp mit zühten vuorte,
ôwê wan daz in ruorte
manec unsüeziu strenge.
im was diu wîte zenge,
und ouch diu breite gar ze smal:
elliu grüene in dûhte val,
sîn rôt harnasch in dûhte blanc:
sîn herze d'ougen des bedwanc.
sît er tumpheit âne wart,
done wolt in Gahmuretes art
denkens niht erlâzen
nâch der schoenen Lîâzen,
der meide saelden rîche,
diu im geselleclîche
sunder minn bôt êre.
swar sîn ors nû kêre,
er enmages vor jâmer niht enthaben,
ez welle springen oder draben.
kriuze unde stûden stric,
dar zuo der wagenleisen bic
sîne waltstrâzen meit:
vil ungevertes er dô reit,
dâ wênic wegerîches stuont.
tal und berc wâren im unkuont.
genuoge hânt des einen site
und sprechent sus, swer irre rite
daz der den slegel vünde:
slegels urkünde
lac dâ âne mâze vil,
sulen grôze ronen sîn slegels zil.
Doch reit er wênec irre,
wan die slihte an der virre
kom er des tages von Grâharz
in daz künecrîch ze Brôbarz
durch wilde gebirge hôch.
der tac gein dem âbent zôch.
dô kom er an ein wazzer snel:
daz was von sîme duzze hel:
ez gâben die velse ein ander.
daz reit er nider: dô vander
die stat ze Pelrapeire.
der künec Tampenteire
het si gerbet ûf sîn kint,
bî der vil liute in kumber sint.
daz wazzer vuor nâch polze siten,
die wol gevidert und gesniten
sint, sô si armbrustes span
mit senewen swanke trîbet dan:
dar über gienc ein brükken slac,
dâ manec hurt ûffe lac:
ez vlôz aldâ reht in daz mer.
Pelrapeir stuont wol ze wer.
seht wie kint ûf schocken varn,
die man schockes niht wil sparn:
sus vuor diu brücke âne seil:
diun was vor jugende niht sô geil.
dort anderhalben stuonden
mit helmen ûf gebuonden
sehzec ritter oder mê.
die riefen alle kêrâ kêr:
mit ûf geworfen swerten
die kranken strîtes gerten.
Durch daz sin dicke sâhen ê,
si wânden ez waer Clâmidê,
wand er sô küneclîchen reit
gein der brücke ûf dem velde breit.
dô si disen jungen man
sus mit schalle riefen an,
swie vil erz ors mit sporen versneit,
durch vorht ez doch die brüken meit.
den rehtiu zageheit ie vlôch,
der rebeizte nider unde zôch
sîn ors ûf der brücken swanc.
eins zagen muot waer alze kranc,
solt er gein sölhem strîte varn.
dar zuo muos er ein dinc bewarn:
wander vorhte des orses val.
dô lasch ouch anderhalp der schal:
die ritter truogen wider în
helme, schilde, ir swerte schîn,
und sluzzen zuo ir porten:
groezer her si vorhten.
sus zôch hin über Parzivâl,
und kom geriten an ein wal,
dâ maneger sînen tôt erkôs,
der durch ritters prîs den lîp verlôs
vor der porte gein dem palas,
der hôch und wol gehêret was.
einen rinc er an der porte vant:
den ruorter vaste mit der hant.
sîns rüefens nam dâ nieman war,
wan ein juncvrouwe wol gevar.
ûz einem venster sach diu magt
den helt halden unverzagt.
Diu schoene zühte rîche
sprach "sît ir vîentlîche
her komen, hêrre, deist âne nôt.
âne iuch man uns vil hazzens pôt
vome lande und ûf dem mer,
zornec ellenthaftez her."
dô sprach er "vrowe, hie habt ein man
der iu dienet, ob ich kan.
iwer gruoz sol sîn mîn solt:
ich pin iu dienstlîchen holt."
dô gienc diu magt mit sinne
vür die küneginne,
und half im daz er kom dar în;
daz in sît wante hôhen pîn.
sus wart er în verlâzen.
iewederthalp der strâzen
stuont von bovel ein grôziu schar.
die werlîche kômen dar,
slingaere und patelierre,
der was ein langiu vierre,
und arger schützen harte vil.
er kôs ouch an dem selben zil
vil küener sarjande,
der besten von dem lande,
mit langen starken lanzen
schärpfen unde ganzen.
als ichz maere vernomen hân,
dâ stuont ouch manec koufman
mit hâschen und mit gabilôt,
als in ir meisterschaft gebôt.
die truogen alle slachen balc.
der küneginne marschalc
Muose in durch si leiten
ûffen hof mit arbeiten.
der was gein wer berâten.
türn oben kemenâten,
wîchûs, perfrit, ärkêr,
der stuont dâ sicherlîchen mê
denn er dâ vor gesaehe ie.
dô kômen allenthalben hie
ritter die in enpfiengen.
die riten unde giengen:
ouch was diu jaemerlîche schar
elliu nâch aschen var,
oder alse valwer leim.
min hêrre der grâf von Wertheim
waer ungern soldier dâ gewesen:
er möht ir soldes niht genesen.
der zadel vuogte in hungers nôt.
sine heten kaese, vleisch noch prôt,
si liezen zenstüren sîn,
und smalzten ouch deheinen wîn
mit ir munde, sô si trunken.
die wambe in nider sunken:
ir hüffe hôch unde mager,
gerumpfen als ein Ungers zager
was in diu hût zuo den riben:
der hunger het inz vleisch vertriben.
den muosen si durch zadel dolen.
in trouf vil wênic in die kolen.
des twanc si ein werder man,
der stolze künec von Brandigân:
si arnden Clâmidês bete.
sich vergôz dâ selten mit dem mete
der zuber oder diu kanne:
ein Trühendingaer pfanne
mit krapfen selten dâ erschrei:
in was der selbe dôn enzwei.
wolt ich nû daz wîzen in,
sô het ich harte kranken sin.
wan dâ ich dicke bin erbeizet
und dâ man mich hêrre heizet,
dâ heime in mîn selbes hûs,
dâ wirt gefreut vil selten mûs.
wan diu müese ir spîse steln:
die dörfte nieman vor mir heln:
ine vinde ir offenlîche niht.
alze dicke daz geschiht
mir Wolfram von Eschenbach,
daz ich dulte alsolch gemach.
mîner klage ist vil vernomen:
nû sol diz maere wider komen,
wie Pelrapeir stuont jâmers vol.
dâ gap diu diet von vröuden zol.
die helde triwen rîche
lebten kumberlîche.
ir wâriu manheit daz gebôt.
nû solde erbarmen iuch ir nôt:
ir lîp ist nû benennet pfant,
sine loese drûz diu hôhste hant.
nû hoert mê von den armen:
die solten iuch erbarmen.
Si enpfiengen schämlîche
ir gast ellens rîche.
der dûhtes anders wol sô wert,
daz er niht dörfte hân gegert
ir herberge als ez in stuont:
ir grôziu nôt was im unkuont.
man leit ein teppech ûfez gras,
dâ vermûret und geleitet was
durch den schaten ein linde.
do entwâpent inz gesinde.
er was in ungelîche var,
dô er den râm von im sô gar
getwuoc mit einem brunnen:
dô het er der sunnen
verkrenket nâch ir liehten glast.
des dûhter si ein werder gast.
man bôt im einen mantel sân,
gelîch alsô der roc getân,
der ê des an dem helde lac:
des zobel gap wilden niwen smac.
si sprâchen "welt ir schouwen
die küngîn, unser vrouwen?"
dô jach der helt staete
daz er daz gerne taete.
si giengen geinme palas,
dâ hôch hin ûf gegrêdet was.
ein minneclîch antlützes schîn,
dar zuo der ougen süeze sîn,
von der küneginne gienc
ein liehter glast, ê sin enpfienc.
Von Katelangen Kyôt
und der werde Manpfilyôt
(herzogen beide wâren die),
ir bruoder kint si brâhten hie,
des landes küneginne.
durch die gotes minne
heten se ûf gegeben ir swert.
dâ giengen die vürsten wert
grâ unde wol gevar,
mit grôzer zuht si brâhten dar
die vrouwen mitten an die stegen.
dâ kuste si den werden degen:
die munde wâren bêde rôt.
diu künegîn ir hant im bôt:
Parzivâln si vuorte wider
aldâ si sâzen beidiu nider.
vrouwen unde rîterschaft
heten alle swache kraft,
die dâ stuonden und sâzen:
si heten vröude lâzen,
daz gesinde und diu wirtîn.
Condwîr âmûrs ir schîn
doch schiet von disen strîten:
Jeschûten, Enîten,
und Cunnewâren de Lâlant,
und swâ man lobs die besten vant,
dâ man vrouwen schoene gewuoc,
ir glastes schîn vast under sluoc,
und bêder Isalden.
jâ muose prîses walden
Condwîr âmûrs:
diu truoc den rehten bêâ curs.
Der name ist tiuschen schoener lîp.
ez wâren wol nütziu wîp,
die disiu zwei gebâren,
diu dâ bî ein ander wâren.
dô schuof wîp unde man
niht mê wan daz si sâhen an
diu zwei bî ein ander.
guote vriunt dâ vander.
der gast gedâht, ich sage iu wie.
"Lîâze ist dort, Lîâze ist hie.
mir wil got sorge mâzen:
nû sihe ich Lîâzen,
des werden Gurnemanzes kint."
Lîâzen schoene was ein wint
gein der meide diu hie saz,
an der got wunsches niht vergaz
(diu was des landes vrouwe),
als von dem süezen touwe
diu rôse ûz ir bälgelîn
blecket niwen werden schîn,
der beidiu wîz ist unde rôt.
daz vuogte ir gaste grôze nôt.
sîn manlîch zuht was im sô ganz,
sît in der werde Gurnamanz
von sîner tumpheit geschiet
unde im vrâgen widerriet,
ez enwaere bescheidenlîche,
bî der küneginne rîche
saz sîn munt gar âne wort,
nâhe aldâ, niht verre dort.
maneger kan noch rede sparn,
der mê gein vrouwen ist gevarn.
Diu küneginne gedâhte sân
"ich waen, mich smaehet dirre man
durch daz mîn lîp vertwâlet ist.
nein, er tuotz durch einen list:
er ist gast, ich pin wirtîn:
diu êrste rede waere mîn.
dar nâch er güetlîch an mich sach,
sît uns ze sitzen hie geschach:
er hât sich zuht gein mir enbart.
mîn rede ist alze vil gespart:
hie sol niht mê geswigen sîn."
zir gaste sprach diu künegîn
"hêrre, ein wirtîn reden muoz.
ein kus erwarp mir iwern gruoz,
ouch but ir dienst dâ her în:
sus sagte ein juncvrouwe mîn.
des hânt uns geste niht gewent:
des hât mîn herze sich gesent.
hêrre, ich vrâge iuch maere,
wannen iwer reise waere."
"vrouwe, ich reit bî disem tage
von einem man, den ich in klage
liez, mit triwen âne schranz.
der vürste heizet Gurnamanz,
von Grâharz ist er genant.
dannen reit ich hiut in ditze lant."
alsus sprach diu werde magt.
"hetz anders iemen mir gesagt,
der volge wurde im niht verjehen,
deiz eines tages waere geschehen:
wan swelch mîn bote ie baldest reit,
die reise er zwêne tage vermeit.
Sîn swester was diu muoter mîn,
iwers wirtes. sîner tohter schîn
sich ouch vor jâmer krenken mac.
wir haben manegen sûren tac
mit nazzen ougen verklaget,
ich und Lîâze diu maget.
sît ir iwerem wirte holt,
sô nemtz hînte als wirz gedolt
hie lange hân, wîp unde man:
ein teil ir dienet im dar an.
ich wil iu unsern kumber klagen:
wir müezen strengen zadel tragen."
dô sprach ir veter Kyôt
"vrouwe, ich sende iu zwelf prôt,
schultern unde hammen drî:
dâ ligent ähte kaese bî,
und zwei buzzel mit wîn.
iuch sol ouch der bruoder mîn
hînte stiuren: des ist nôt."
dô sprach Manpfiljôt
"vrouwe, ich send iu als vil."
dô saz diu magt an vröuden zil:
ir grôzer danc wart niht vermiten.
si nâmen urloup unde riten
dâ bî zir weidehûsen.
zer wilden albe klûsen
die alten sâzen sunder wer:
si heten ouch vride vome her.
ir bote wider quam gedrabt:
des wart diu kranke diet gelabt.
dô was der burgaere nar
gedigen an dise spîse gar:
Ir was vor hunger maneger tôt
ê daz in dar koeme ez brôt.
teiln ez hiez diu künegîn,
dar zuo die kaese, dez vleisch, den wîn,
dirre kreftelôsen diet:
Parzivâl ir gast daz riet.
des bleip in zwein vil kûme ein snite:
die teiltens âne bâgens site.
diu wirtschaft was ouch verzert,
dâ mite maneges tôt erwert,
den der hunger leben liez.
dem gaste man dô betten hiez
sanfte, des ich waenen wil.
waern die burgaer vederspil,
sine waeren überkrüpfet niht;
des noch ir tischgerihte giht.
si truogen alle hungers mâl,
wan der junge Parzivâl.
der nam slâfes urloup.
ob sîne kerzen waeren schoup?
nein, si wâren bezzer gar.
dô gienc der junge wol gevar
an ein bette rîche
gehêrt küneclîche,
niht nâch armüete kür:
ein teppich was geleit dervür.
er bat die ritter wider gên,
diene liez er dâ niht langer stên.
kint im entschuohten, sân er slief;
unz im der wâre jâmer rief,
und liehter ougen herzen regen:
die wacten schiere den werden degen.
Daz kom als ich iu sagen wil.
ez prach niht wîplîchiu zil:
mit staete kiusche truoc diu magt,
von der ein teil hie wirt gesagt.
die twanc urliuges nôt
und lieber helfaere tôt
ir herze an sölhez krachen,
daz ir ougen muosen wachen.
dô gienc diu küneginne,
niht nâch sölher minne
diu sölhen namen reizet
der meide wîp heizet,
si suochte helfe und vriundes rât.
an ir was werlîchiu wât,
ein hemde wîz sîdîn:
waz möhte kampflîcher sîn,
dan gein dem man sus komende ein wîp?
ouch swanc diu vrouwe umb ir lîp
von samît einen mantel lanc.
si gienc als si der kumber twanc.
juncvrouwen, kameraere,
swaz der dâ bî ir waere,
die lie si slâfen über al.
dô sleich si lîse âne allen schal
in eine kemenâten.
daz schuofen diez tâ tâten,
daz Parzivâl al eine lac.
von kerzen lieht alsam der tac
was vor sîner slâfstat.
gein sînem bette gieng ir pfat:
ûffen teppech kniete si vür in.
si heten beidiu kranken sin,
Er und diu küneginne,
an bî ligender minne.
hie wart alsus geworben:
an vröuden verdorben
was diu magt: des twanc si schem:
ober si hin an iht nem?
leider des enkan er niht.
âne kunst ez doch geschiht,
mit eime alsô bewanden vride,
daz si diu süenebaeren lide
niht zein ander brâhten.
wênc si des gedâhten.
der magede jâmer was sô grôz,
vil zäher von ir ougen vlôz
ûf den jungen Parzivâl.
der rehôrte ir weinens sölhen schal,
daz er si wachende an gesach.
leit und liep im dran geschach.
ûf rihte sich der junge man,
zer küneginne sprach er sân
"vrouwe, bin ich iwer spot?
ir soldet knien alsus vür got.
geruochet sitzen zuo mir her"
(daz was sîn bete und sîn ger):
"oder leit iuch hie aldâ ich lac.
lât mich belîben swâ ich mac."
si sprach "welt ir iuch êren,
sölhe mâze gein mir kêren
daz ir mit mir ringet niht,
mîn ligen aldâ bî iu geschiht."
des wart ein vride von im getân:
si smouc sich an daz bette sân.
Ez was dennoch sô spaete
daz ninder huon dâ kraete.
hanboume stuonden blôz:
der zadel hüener abe in schôz.
diu vrouwe jâmers rîche
vrâgt in zühteclîche,
ober hoeren wolt ir klage.
si sprach "ich vürhte, ob ichz iu sage,
ez wende iu slâf: daz tuot iu wê.
mir hât der künec Clâmidê
und Kingrûn sîn scheneschlant
verwüestet pürge unde lant
unz an Pelrapeire.
mîn vater Tampenteire
liez mich armen weisen
in vorhteclîchen vreisen.
mâge, vürsten unde man,
rîch und arme, undertân
was mir grôz ellenthaftez her:
die sint erstorben an der wer
halp oderz mêrre teil.
wes möht ich armiu wesen geil?
nû ist ez mir komen an daz zil,
daz ich mich selben toeten wil,
ê daz ich magetuom unde lîp
gebe und Clâmidês wîp
werde; wan sîn hant mir sluoc
Schenteflûrn, des herze truoc
manegen rîterlîchen prîs.
er mannes schoene ein blüende rîs,
er kunde valscheit mâzen,
der bruoder Lîâzen."
Dô Lîâze wart genant,
nâch ir vil kumbers was gemant
der dienst gebende Parzivâl.
sîn hôher muot kom in ein tal:
daz riet Lîâzen minne.
er sprach zer küneginne
"vrouwe, hilft iuch iemens trôst?"
"jâ, hêrre, ob ich wurde erlôst
von Kingrûne scheneschlant.
ze rehter tjost hât mir sîn hant
gevellet manegen ritter nidr.
der kumt morgen dâ her widr,
und waenet daz ter hêrre sîn
süle ligen an dem arme mîn.
ir sâht wol mînen palas,
der ninder sô gehoehet was,
ine viel ê nider in den graben,
ê Clâmidê solde haben
mit gewalt mîn magetuom.
sus wolt ich wenden sînen ruom."
dô sprach er "vrouwe, ist Kingrûn
Franzoys od Bertûn,
od von swelhem lande er vert,
mit mîner hant ir sît gewert
als ez mîn lîp volbringen mac."
diu naht het ende und kom der tac.
diu vrouwe stuont ûf unde neic,
ir grôzen danc si niht versweic.
dô sleich si wider lîse.
nieman was dâ sô wîse,
der wurde ir gêns dâ gewar,
wan Parzivâl der lieht gevar.
Der slief niht langer dô dernâch.
der sunnen was gein hoehe gâch:
ir glesten durch die wolken dranc.
dô hôrter maneger glocken klanc:
kirchen, münster suocht diu diet
die Clâmidê von vröuden schiet.
ûf rihte sich der junge man.
der küneginne kappelâzen
sanc gote und sîner vrouwen.
ir gast si muose schouwen,
unz daz der benediz geschach.
nâch sînem harnasch er sprach:
dâ wart er wol gewâpent în.
er tete ouch ritters ellen schîn
mit rehter manlîcher wer.
dô kom Clâmidês her
mit manger baniere.
Kingrûn kom schiere
vor den andern verre
ûf eim ors von Iserterre,
als i ez maere hân vernomen.
dô was och vür die porten komen
vil li roy Gahmuret.
der het der burgaere gebet.
diz was sîn êrste swertes strît.
er nam den poinder wol sô wît,
daz von sîner tjoste hurt
bêden orsen wart enkurt.
darmgürtel brâsten umbe daz:
ietweder ors ûf hähsen saz.
die ê des ûf in sâzen,
ir swert si niht vergâzen:
In den scheiden si die vunden.
Kingrûn truoc wunden
durch den arm und in die brust.
disiu tjost in lêrte vlust
an sölhem prîse, des er pflac
unz an sîn hôchvart-swindens tac.
sölch ellen was ûf in gezalt:
sehs ritter solter hân gevalt,
die gein im koemen ûf ein velt.
Parzivâl im brâhte gelt
mit sîner ellenthaften hant,
daz Kingrûn scheneschlant
wânde vremder maere,
wie ein pfeteraere
mit würfen an in seigte.
ander strît in neigte:
ein swert im durch den helm erklanc.
Parzivâl in nider swanc:
er sazt im an die brust ein knie.
er bôt daz wart geboten nie
deheinem man, sîn sicherheit.
ir enwolde niht der mit im streit:
er bat in vîanze
bringen Gurnamanze.
"nein, hêr, dû maht mir gerner tuon
den tôt. ich sluog im sînen suon,
Schenteflûr nam ich sîn leben.
got hât dir êren vil gegeben:
swâ man saget daz von dir
diu kraft erzeiget ist an mir,
daz tu mich hâst betwungen,
sô ist dir wol gelungen."
Dô sprach der junge Parzivâl
"ich wil dir lâzen ander wal.
nû sicher der künegîn,
der dîn hêrre hôhen pîn
hât gefrumt mit zorne."
"sô wurde ich der verlorne.
mit swerten waer mîn lîp verzert
klein sô daz in sunnen vert.
wande ich hân herzeleit getân
dort inne manegem küenen man."
"sô vüer von disem plâne
inz lant ze Bertâne
dîn ritterlîche sicherheit
einer magt, diu durch mich leit
des si niht lîden solde,
der vuoge erkennen wolde.
und sag ir, swaz halt mir geschehe,
daz si mich niemer vrô gesehe,
ê daz ich si gereche
aldâ ich schilt durchsteche.
sage Artûse und dem wîbe sîn,
in beiden, von mir dienest mîn,
dar zuo der massenîe gar,
und daz ich niemer kume dar,
ê daz ich lasters mich entsage,
daz ich geselleclîchen trage
mit ir diu mir lachen bôt.
des kom ir lîp in grôze nôt.
sag ir, ich sî ir dienstman,
dienstlîcher dienste undertân."
der rede ein volge dâ geschach:
die helde man sich scheiden sach.
Hin wider kom gegangen,
dâ sîn ors was gevangen,
der burgaere kampfes trôst.
si wurden sît von im erlôst:
zwîvels pflac daz ûzer her,
daz Kingrûn an sîner wer
was enschumpfieret.
nû wart gecondwieret
Parzivâl zer künegîn.
diu tete im umbevâhens schîn,
si druct in vaste an ir lîp,
si sprach "in wirde niemer wîp
ûf erde deheines man,
wan den ich umbevangen hân."
si half daz er entwâpent wart:
ir dienst was vil ungespart.
nâch sîner grôzen arbeit
was krankiu wirtschaft bereit.
die burgaere sus gefuoren,
daz sim alle hulde swuoren,
und jâhen er müese ir hêrre sîn.
dô sprach ouch diu künegîn,
er solde sîn ir âmîs,
sît daz er sô hôhen prîs
bezalt an Kingrûne.
zwêne segele brûne
die kôs man von der wer hin abe:
die sluoc grôz wint vast in die habe.
die kiele wâren geladen sô
dês die burgaer wurden vrô:
sine truogen niht wan spîse.
daz vuogte got der wîse.
Hin von den zinnen vielen
und gâhten zuo den kielen
daz hungerc her durch den roup.
si möhten vliegen sô diu loup,
die magern und die sîhten,
von vleische die lîhten:
in was erschoben niht der balc.
der küneginne marschalc
tete den schiffen sölhen vride,
daz er gebôt bî der wide
daz se ir deheiner ruorte.
die koufliuter vuorte
vür sînen hêrren in die stat.
Parzivâl in gelten bat
ir habe zwispilte.
die koufliute des bevilte:
sus was vergolten in ir kouf.
den burgaern in die kolen trouf.
ich waer dâ nû wol soldier:
wan dâ trinket nieman bier,
si hânt wîns und spîse vil.
dô warp als ich iu sagen wil
Parzivâl der reine.
von êrst die spîse kleine
teilter mit sîn selbes hant.
er sazt die werden dier dâ vant.
er wolde niht ir laeren magen
überkrüpfe lâzen tragen:
er gab in rehter mâze teil.
si wurden sînes râtes geil.
hin ze naht schuof er in mê,
der unlôse niht ze hêr.
Bî ligens wart gevrâget dâ.
er und diu küngîn sprâchen jâ.
er lac mit sölhen vuogen,
des nû niht wil genuogen
mangiu wîp, der in sô tuot.
daz si durch arbeitlîchen muot
ir zuht sus parrierent
und sich dergegen zierent!
vor gesten sint se an kiuschen siten:
ir herzen wille hât versniten
swaz mac an den gebaerden sîn.
ir vriunt si heinlîchen pîn
vüegent mit ir zarte.
des mâze ie sich bewarte,
der getriwe staete man
wol vriwendinne schônen kan.
er denket, als ez lîht ist wâr,
"ich hân gedienet mîniu jâr
nâch lône disem wîbe,
diu hât mîme lîbe
erboten trôst: nû lige ich hie.
des hete mich genüeget ie,
ob ich mit mîner blôzen hant
müese rüeren ir gewant.
ob ich nû gîtes gerte,
untriwe es vür mich werte.
solt ich si arbeiten,
unser beider laster breiten?
vor slâfe süeziu maere
sint vrouwen site gebaere."
sus lac der Wâleise:
kranc was sîn vreise.
Den man den rôten ritter hiez,
die künegîn er maget liez.
si wânde iedoch, si waer sîn wîp:
durch sînen minneclîchen lîp
des morgens si ir houbet bant.
dô gap im bürge unde lant
disiu magetbaeriu brût:
wand er was ir herzen trût.
si wâren mit ein ander sô,
daz si durch liebe wâren vrô,
zwên tage und die dritten naht.
von im dicke wart gedâht
umbevâhens, daz sîn muoter riet:
Gurnemanz im ouch underschiet,
man und wîp waern al ein.
si vlâhten arm unde bein.
ob ichz iu sagen müeze,
er vant daz nâhe süeze:
der alte und der niwe site
wonte aldâ in beiden mite.
in was wol und niht ze wê.
nû hoeret ouch wie Clâmidê
in krefteclîcher hervart
mit maeren ungetroestet wart.
sus begund im ein knappe sagen,
des ors zen sîten was durchslagen.
"vor Pelrapeire ûf dem plân
ist werdiu rîterschaft getân,
scharpf genuoc, von ritters hant.
betwungen ist der scheneschlant,
des hers meister Kingrûn
vert gein Artûse dem Bertûn.
Die soldier ligent noch vor der stat,
do er dannen schiet, als er si bat.
ir und iwer bêdiu her
vindet Pelrapeir mit wer.
dort inne ist ein ritter wert,
der anders niht wan strîtes gert.
iwer soldier jehent besunder,
daz von der tavelrunder
diu küneginne habe besant
Ithêrn von Kukûmerlant:
des wâpen kom zer tjoste vür
und wart getragen nâch prîses kür."
der künec sprach zem knappen sân
"Condwîr âmûrs wil mich hân,
und ich ir lîp und ir lant.
Kingrûn mîn scheneschlant
mir mit wârheit enbôt,
si gaeben die stat durch hungers nôt,
und daz diu küneginne
mir büte ir werden minne."
der knappe erwarp dâ niht wan haz.
der künec mit her reit vürbaz.
im kom ein ritter widervarn,
der ouch daz ors niht kunde sparn:
der sagt diu selben maere.
Clâmidê wart swaere
vröude und rîterlîcher sin:
ez dûht in grôz ungewin.
des küneges man ein vürste sprach
"Kingrûnen nieman sach
strîten vür unser manheit:
niwan vür sich einen er dâ streit.
nû lât in sîn ze tôde erslagen:
sulen durch daz zwei her verzagen,
diz, und jenez vor der stat?"
sînen hêrrn er trûren lâzen bat:
"wir sulenz noch paz versuochen.
wellnt si wer geruochen,
wir geben in noch strîtes vil
und bringenz ûz ir vröuden zil.
man und mâge sult ir manen,
und suocht die stat mit zwein vanen.
wir mugen an der lîten
wol ze orse zuo zin rîten:
die porten suochen wir ze vuoz.
deis wâr wir tuon in schimpfes buoz."
den rât gap Galogandres,
der herzoge von Gippones:
der brâht die burgaere in nôt,
er holt och an ir letze en tôt.
als tete der grâve Nârant,
ein vürste ûz Ukerlant,
und manec wert armman,
den man tôten truoc her dan.
nû hoert ein ander maere,
wie die burgaere
ir letze tâten goume.
si nâmen lange boume
und stiezen starke stecken drîn
(daz gap den suochaeren pîn),
mit seilen si die hiengen:
die ronen in redern giengen.
daz was geprüevet allez ê
si suochte sturmes Clâmidê,
Nâch Kingrûnes schumpfentiur.
och kom in heidensch wilde viur
mit der spîse in daz lant.
daz ûzer antwerc wart verbrant:
ir ebenhoehe unde ir mangen,
swaz ûf redern kom gegangen,
igel, katzen in den graben,
die kundez viwer hin dan wol schaben.
Kingrûn scheneschlant
was komen ze Bertâne in daz lant
und vant den künec Artûs
in Brizljân zem weidehûs:
daz was geheizen Karminâl.
dô warber als in Parzivâl
gevangen hete dar gesant.
vroun Cunnewâren de Lâlant
brâhter sîne sicherheit.
diu juncvrouwe was gemeit,
daz mit triwen klagt ir nôt
den man dâ hiez den ritter rôt.
über al diz maere wart vernomen.
dô was ouch vür den künec komen
der betwungene werde man.
im und der messenîe sân
sagter waz in was enboten.
Keie erschrac und begunde roten:
dô sprach er "bistûz Kingrûn?
âvoy wie mangen Bertûn
hât enschumpfieret dîn hant,
dû Clâmidês scheneschlant!
wirt mir dîn meister niemer holt,
dîns amts dû doch geniezen solt:
Der kezzel ist uns undertân,
mir hie und dir ze Brandigân.
hilf mir durch dîne werdekeit
Cunnewâren hulde umb krapfen breit."
er bôt ir anders wandels niht.
die rede lât sîn, hoert waz geschiht
dâ wir diz maere liezen ê.
vür Pelrapeir kom Clâmidê.
dane wart grôz stürmen niht vermiten:
die inren mit den ûzern striten.
si heten trôst unde kraft,
man vant die helde werhaft:
dâ von behabten si daz wal.
ir landes hêrre Parzivâl
streit den sînen verre vor:
dâ stuonden offen gar diu tor.
mit slegen er die arme erswanc,
sîn swert durch herte helme erklanc.
swaz er dâ ritter nider sluoc,
die vunden arbeit genuoc:
die kunde man si lêren
zer halsperge gêren:
die burgaer tâten râche schîn,
si erstâchen si zen slitzen în.
Parzivâl in werte daz.
do si drumbe erhôrten sînen haz,
zweinzec sir lebende geviengen
ê si vom strîte giengen.
Parzivâl wart wol gewar
daz Clâmidê mit sîner schar
rîterschaft zen porten meit,
und daz er anderhalben streit.
Der junge muotes herte
kêrte anz ungeverte:
hin umbe begunder gâhen,
des küneges vanen nâhen.
seht, dô wart Clâmidês solt
alrêrst mit schaden dâ geholt.
die burgaer strîten kunden,
sô daz in gar verswunden
die herten schilde von der hant.
Parzivâles schilt verswant
von slegen und von schüzzen.
swie wênec sis genüzzen,
die suochaer die daz sâhen,
den prîss sim alle jâhen.
Galogandres den vanen
truoc: der kundez her wol manen:
der lag ans küneges sîten tôt.
Clâmidê kom selbe in nôt:
im und den sînen wart dâ wê.
den sturm verbôt dô Clâmidê.
die burgaer manheite wîs
behielten vrum und den prîs.
Parzivâl der werde degen
hiez der gevangen schône pflegen
unz an den dritten morgen.
daz ûzer her pflac sorgen.
der junge stolze wirt gemeit
nam der gevangen sicherheit:
er sprach "als ichz iu enbiute,
komt wider, guoten liute."
ir harnasch er behalden bat:
inz her si kêrten vür die stat.
Swie si waern von trünken rôt,
die ûzeren sprâchen "hungers nôt
habt ir gedolt, ir armen."
"lât iuch uns niht erbarmen"
sprach diu gevangene ritterschaft.
"dort inne ist spîse alsölhiu kraft,
wolt ir hie ligen noch ein jâr,
si behielten iuch mit in vür wâr.
de küngin hât den schoensten man
der schildes ambet ie gewan.
er mac wol sîn von hôher art:
aller ritter êre ist zim bewart."
dô diz erhôrte Clâmidê,
alrêrst tete im sîn arbeit wê.
boten sander wider în,
und enbôt, swer bî der künegîn
dâ gelegen waere,
"ist er kampfes baere
sô daz sin dâ vür hât erkant
daz er ir lîp unde ir lant
mir mit kampfe türre wern,
sô sî ein vride von bêden hern."
Parzivâl des wart al vrô,
daz im diu botschaft alsô
gein sîn eines kampfe was gesagt.
dô sprach der junge unverzagt
"dâ vür sî mîn triwe pfant,
des inren hers dehein hant
kumt durch mîne nôt ze wer."
zwischem graben und dem ûzern her
wart gestaetet dirre vride.
dô wâpnden sich die kampfes smide.
Dô saz der künec von Brandigân
ûf ein gewâpent kastelâzen.
daz was geheizen Guverjorz.
von sîme neven Grîgorz,
dem künec von Ipotente,
mit rîcher prîsente
was ez komen Clâmidê
norden über den Ukersê.
ez brâhte cuns Nârant,
und dar zuo tûsent sarjant
mit harnasche, al sunder schilt.
den was ir solt alsus gezilt,
volleclîchen zwei jâr,
ob d'âventiure sagt al wâr.
Grîgorz im sande ritter kluoc,
vünf hundert: ieslîcher truoc
helm ûf houbt gebunden;
die wol mit strîte kunden.
dô hete Clâmidês her
ûf dem lande und in dem mer
Pelrapeire alsô belegen,
die burgaer muosen kumbers pflegen.
ûz kom geriten Parzivâl
an daz urteillîche wal,
dâ got erzeigen solde
ober im lâzen wolde
des künec Tampenteires parn.
stolzlîch er kom gevarn,
niwan als dez ors den walap
vor der rabbîne gap.
daz was gewâpent wol vür nôt:
von samît ein decke rôt
Lac ûf der îserînen.
an im selben liez er schînen
rôt schilt, rôt kursît.
Clâmidê erhuop den strît.
kurz ein unbesniten sper
brâht er durch tjoste vellen her,
dâ mit er nam den poinder lanc.
Guverjorz mit hurte spranc.
wol dâ getjostieret wart
von den zwein jungen âne bart
sunder vâlieren.
von liuten noch von tieren
wart nie gestriten herter kampf.
ieweder ors von müede dampf.
sus heten si gevohten,
daz diu ors niht mêre enmohten:
dô sturzten si dar under,
ensamt, niht besunder.
ir ieweder des geruochte,
daz erz viwer im helme suochte.
sine mohten vîrens niht gepflegen,
in was ze werke aldâ gegeben.
dô zerstuben in die schilde,
als der mit schimpfe spilde
und vedern würfe in den wint.
dennoch was Gahmuretes kint
ninder müede an keinem lide.
dô wânde Clâmidê, der vride
waere gebrochen ûz der stat:
sînen kampfgenôz er bat
daz er sich selben êrte
und mangen würfe werte.
Ez giengen ûf in slege grôz:
die wâren wol mangen steins genôz.
sus antwurt im des landes wirt.
"ich waen dich mangen wurf verbirt:
wan dâ vür ist mîn triwe pfant.
hetest et vride von mîner hant,
dirn braeche mangen swenkel
brust houbet noch den schenkel."
Clâmidê dranc müede zuo:
diu was im dennoch gar ze vruo.
sic gewunnen, sic verlorn,
wart sunder dâ mit strîte erkorn.
doch wart der künec Clâmidê
an schumpfentiur beschouwet ê.
mit eime niderzucke
von Parzivâles drucke
bluot waete ûz ôrn und ûz der nasen:
daz machte rôt den grüenen wasen.
er enblôzt imz houbet schier
von helme und von herssenier.
gein slage saz der betwungen lîp.
der sigehafte sprach "mîn wîp
mac nû belîben vor dir vrî.
nû lerne waz sterben sî."
"neinâ, werder degen balt.
dîn êre wirt sus drîzecvalt
vast an mir rezeiget,
sît dû mich hâst geneiget.
wâ möht dir hôher prîs geschehen?
Condwîr âmûrs mac wol jehen
daz ich der unsaelige bin
und dîn gelücke hât gewin.
Dîn lant ist erloeset,
als der sîn schif eroeset:
ez ist vil deste lîhter.
mîn gewalt ist sîhter,
reht manlîchiu wünne
ist worden an mir dünne.
durch waz soltstu mich sterben?
ich muoz doch laster erben
ûf alle mîne nâchkumen.
dû hâst den prîs und den vrumen.
tuostu mir mê, deist âne nôt.
ich trage den lebendigen tôt,
sît ich von ir gescheiden bin,
diu mir herze unde sin
ie mit ir gewalt beslôz,
und ich des nie gein ir genôz.
des muoz ich unsaelic man
ir lîp ir lant dir ledec lâzen."
dô dâhte der den sic hât
sân an Gurnemanzes rât,
daz ellenthafter manheit
erbärme solde sîn bereit.
sus volget er dem râte nâch:
hin ze Clâmidê er sprach
"ine wil dich niht erlâzen,
ir vater, Lîâzen,
dune bringest im dîn sicherheit."
"nein, hêr, dem hân ich herzeleit
getân, ich sluog im sînen suon:
dune solt alsô mit mir niht tuon.
durch Condwîr âmûrs
vaht ouch mit mir Schenteflûrs:
Ouch waer ich tôt von sîner hant,
wan daz mir half mîn scheneschlant.
in sande inz lant ze Brôbarz
Gurnemanz de Grâharz
mit werdeclîcher heres kraft.
dâ tâten guote ritterschaft
niun hundert ritter die wol striten
(gewâpent ors die alle riten)
und vünfzehen hundert sarjant
(gewâpent ich se in strîte vant:
den gebrast niht wan der schilte).
sîns heres mich bevilte:
ir kom ouch kûme der sâme widr.
mê helde verlôs ich sidr.
nû darbe ich vröude und êre.
wes gerstu von mir mêre?"
"ich wil senften dînen vreisen.
var gein den Berteneisen
(dâ vert och vor dir Kingrûn)
gein Artûse dem Bertûn.
dem soltu mînen dienest sagen:
bit in daz er mir helfe klagen
laster daz ich vuorte dan.
ein juncfrowe mich lachte an:
daz man die durch mich zeblou,
sô sêre mich nie dinc gerou.
der selben sage, ez sî mir leit,
und bring ir dîne sicherheit
sô daz dû leistes ir gebot:
oder nim alhie den tôt."
"sol daz geteilte gelten,
sone wil ichz niht beschelten:"
Sus sprach der künec von Brandigân:
"ich wil die vart von hinnen hân."
mit gelübde dô dannen schiet
den ê sîn hôchvart verriet.
Parzivâl der wîgant
gienc dâ er sîn ors al müede vant.
sîn vuoz dernâch nie gegreif,
er spranc drûf âne stegreif,
daz alumbe begunden zirben
sîn verhouwene schildes schirben.
des wâren die burgaere gemeit:
daz ûzer her sach herzeleit.
brât und lide im tâten wê:
man leite den künec Clâmidê
dâ sîne helfaer wâren.
die tôten mit den bâren
vrümt er an ir reste.
dô rûmdenz lant die geste.
Clâmidê der werde
reit gein Löver ûf de erde.
ensamt, niht besunder,
die von der tavelrunder
wâren ze Dîanazdrûn
bî Artûse dem Bertûn.
ob ich iu niht gelogen hân,
von Dîanazdrûn der plân
muose zeltstangen wonen
mê dan in Spehteshart sî ronen:
mit sölher messnîe lac
durch hôchkezît den pfinxtac
Artûs mit maneger vrouwen.
ouch mohte man dâ schouwen
Mange baniere unde schilt,
den sunderwâpen was gezilt,
manegen wol gehêrten rinc.
ez diuhten nû vil grôziu dinc:
wer möht diu reiselachen
solhem wîbe her gemachen?
och wânde dô ein vrouwe sân,
si solt den prîs verloren hân,
hete si dâ niht ir âmîs.
ich entaetes niht deheinen wîs
(ez was dô manec tumber lîp),
ich braehte ungerne nû mîn wip
in alsô grôz gemenge:
ich vorht unkunt gedrenge.
etslîcher hin zir spraeche,
daz in ir minne staeche
und im die vröude blante:
op si die nôt erwante,
daz dienter vor unde nâch.
mir waere ê mit ir dannen gâch.
ich hân geredet um mîn dinc:
nû hoert wie Artûses rinc
sunder was erkenneclîch.
vor ûz mit maneger schoie rîch
diu messnîe vor im az,
manc werder man gein valsche laz,
und manec juncvrouwe stolz,
daz niht wan tjoste was ir bolz:
ir vriwent si gein dem vînde schôz:
lêrt in strît dâ kumber grôz,
sus stuont lîht ir gemüete
daz siz galt mit güete.
Clâmidê der jungelinc
reit mitten in den rinc.
verdecket ors, gewâpent lîp,
sah an im Artûses wîp,
sîn helm, sîn schilt verhouwen:
daz sâhen gar die vrouwen.
sus was er ze hove komen.
ir habet ê wol vernomen
daz er des wart betwungen.
er rebeizte. vil gedrungen
wart sîn lîp, ê er sitzen vant
vroun Cunnewâren de Lâlant.
dô sprach er "vrouwe, sît ir daz,
der ich sol dienen âne haz?
ein teil mich es twinget nôt.
sîn dienst iu enbôt der ritter rôt.
der wil vil ganze pflihte hân
swaz iu ze laster ist getân,
ouch bitt erz Artûse klagen.
ich waene ir sît durch in geslagen.
vrouwe, ich pring iu sicherheit.
sus gebôt der mit mir streit:
nû leist ichz gerne, swenn ir welt.
mîn lîp gein tôde was verselt."
vrou Cunnewâre de Lâlant
greif an die gîserten hant,
aldâ vrou Ginovêr saz,
diu âne den künec mit ir az.
Keie ouch vor dem tische stuont,
aldâ im wart diz maere kuont.
der widersaz im ein teil:
des wart vrou Cunnewâre geil.
Dô sprach er "vrouwe, dirre man,
swaz der hât gein iu getân,
des ist er vaste underzogen.
doch waene ich des, erst ûf gelogen.
ich tetz durch hoflîchen site
und wolt iuch hân gebezzert mite:
dar umbe hân ich iwern haz.
iedoch wil ich iu râten daz,
heizt entwâpen disen gevangen:
in mac hie stêns erlangen."
im bat diu juncvrouwe vier
ab nemen helm untz hersnier.
dô manz von im strouft unde bant,
Clâmidê wart schiere erkant.
Kingrûn sach dicke
an in kuntlîche blicke.
dô wurden an den stunden
sîn hende alsô gewunden,
daz si begunden krachen
als die dürren spachen.
den tisch stiez von im zehant
Clâmidês scheneschlant.
sînen hêrren vrâgter maere:
den vander vröuden laere.
der sprach "ich pin ze schaden geborn.
ich hân sô wirdic her verlorn,
daz muoter nie gebôt ir brust
dem der erkante hôher vlust.
mich enriwet niht mîns heres tôt
dâ gegen: minne mangels nôt
lestet ûf mich sölhen last,
mir ist vröude gestîn, hôhmuot gast.
Condwîr âmûrs vrumt mich grâ.
Pilâtus von Poncîâ,
und der arme Jûdas,
der bî eime kusse was
an der triwenlôsen vart
dâ Jêsus verrâten wart,
swie daz ir schepfaer raeche,
die nôt ich niht verspraeche,
daz Brôbarzaere vrouwen lîp
mit ir hulden waer mîn wîp,
sô daz ich se umbevienge,
swiez mir dar nâch ergienge.
ir minne ist leider verre
dem künec von Iserterre.
mîn lant untz volc ze Brandigân
müezens immer jâmer hân.
mîns vetern sun Mâbonagrîn
leit och dâ ze langen pîn.
nû bin ich, künec Artûs,
her geriten in dîn hûs,
betwungen von ritters hant.
dû weist wol daz in mîn lant
dir manec laster ist getân:
des vergiz nû, werder man,
die wîle ich hie gevangen sî,
lâz mich sölhes hazzes vrî.
mich sol vrou Cunnewâre
ouch scheiden von dem vâre,
diu mîne sicherheit enpfienc,
dô ich gevangen vür si gienc."
Artûs vil getriwer munt
verkôs die schulde sâ zestunt.
Dô vriesch wîb unde man
daz der künec von Brandigân
was geriten ûf den rinc.
nû dar nâher dringâ drinc!
schiere wart daz maere breit.
mit zühten iesch gesellekeit
Clâmidê der vröuden âne:
"ir sult mich Gâwâne
bevelhen, vrouwe, bin ichs wert.
sô weiz ich wol daz ers ouch gert.
leist er dar an iwer gebot,
er êrt iuch und den rîter rôt."
Artûs bat sîner swester suon
gesellekeit dem künege tuon:
daz waere iedoch ergangen.
dô wart wol enpfangen
von der werden massenîe
der betwungene valsches vrîe.
ze Clâmidê sprach Kingrûn
"ôwê daz ie kein Bertûn
dich betwungen sach ze hûs!
noch rîcher denne Artûs
waer dû helfe und urborn,
und hetes dîne jugent bevorn.
sol Artûs dâ von prîs nû tragen,
daz Kai durch zorn hât geslagen
ein edele vürstinne,
diu mit herzen sinne
ir mit lachen hât erwelt
der âne liegen ist gezelt
mit wârheit vür den hôhsten prîs?
die Berteneise ir lobes rîs
Waenent nû hôch gestôzen hân:
âne ir arbeit istz getân,
daz tôt her wider wart gesant
der künec von Kukûmerlant,
und daz mîn hêrre im siges jach
den man gein im in kampfe sach.
der selbe hât betwungen mich
gar âne haelingen slich.
man sach dâ viwer ûz helmen waen
und swert in henden umbe draen."
dô sprâchens alle gelîche,
beide arm und rîche,
daz Keie hete missetân.
hie sule wir diz maere lâzen,
und komens wider an die vart.
daz wüeste lant erbûwen wart,
dâ krône truoc Parzivâl:
man sach dâ vröude unde schal.
sîn sweher Tampenteire
liez im ûf Pelrapeire
lieht gesteine und rôtez golt:
daz teilter sô daz man im holt
was durch sîne milte.
vil banier, niwe schilte,
des wart sîn lant gezieret,
und vil geturnieret
von im und von den sînen.
er liez dick ellen schînen
an der marc sîns landes ort,
der junge degen unervort.
sîn tât was gein den gesten
geprüevet vür die besten.
nû hoert ouch von der künegîn.
wie möht der imer baz gesîn?
diu junge süeze werde
het den wunsch ûf der erde.
ir minne stuont mit sölher kraft,
gar âne wankes anehaft.
si het ir man dâ vür erkant,
iewederz an dem andern vant,
er was ir liep, als was si im.
swenne ich daz maere an mich nû nim,
daz si sich müezen scheiden,
dâ wehset schade in beiden.
ouch riwet mich daz werde wîp.
ir liute, ir lant, dar zuo ir lîp,
schiet sîn hant von grôzer nôt;
dâ gein si im ir minne bôt.
eins morgens er mit zühten sprach
(manc rittr ez hôrte unde sach)
"ob ir gebietet, vrouwe,
mit urloube ich schouwe
wiez umbe mîne muoter stê.
ob der wol oder wê
sî, daz ist mir harte unkunt.
dar wil ich zeiner kurzen stunt,
und ouch durch âventiure zil.
mag ich iu gedienen vil,
daz giltet iwer minne wert."
sus het er urloubs gegert.
er was ir liep, sô ez maere giht:
sine wolde im versagen niht.
von allen sînen mannen
schiet er al eine dannen.